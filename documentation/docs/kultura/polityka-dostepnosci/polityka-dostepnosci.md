---
id: polityka-dostepnosci
title: Ustanowienie polityki dostępności cyfrowej
sidebar_label: Ustanowienie polityki
sidebar_position: 1
description: Kierownictwo organizacji powinno ustanowić politykę zapewniania dostępności cyfrowej
keywords: [polityka dostępności, dostępność cyfrowa, kultura organizacyjna, zarządzanie]
tags: [polityka dostępności, dostępność cyfrowa, kultura organizacyjna, zarządzanie]
opracowanie: Anna Czekalska, Stefan Wajda 
wspolpraca: Jadwiga Kost, Joanna Nietupska  
data_zgloszenia: 14 lipca 2025 r.
ostatnia_aktualizacja: 24 września 2025 r.
wersja_robocza: true
---


## Zalecenie

Kierownictwo organizacji powinno ustanowić politykę zapewniania dostępności cyfrowej. Polityka powinna określać jasno cele, zakres i obowiązki dotyczące dostępności.

Polityka dostępności cyfrowej może być odrębnym dokumentem lub częścią dokumentu obejmującego inne polityki. W przypadku niewielkich jednostek nie musi być tworzona oddzielnie.

Niezależnie od tego, wszystkie podmioty powinny jasno określić swoje podejście do dostępności cyfrowej i sposób jej realizacji.

W organizacjach złożonych z wielu podmiotów (np. gminach, powiatach itp.) polityka dostępności może być przyjmowana przez naczelny organ stanowiący lub zarządzający podmiotu nadrzędnego do stosowania przez wszystkie podległe jednostki.

## Rekomendacje

1. Polityka dostępności cyfrowej powinna obejmować i regulować istotne elementy funkcjonowania organizacji, które mają wpływ na kształtowanie kultury dostępności \[zapewnianie dostępności\], w tym:
    - zobowiązanie i uzasadnienie zobowiązania do zapewniania dostępności \[cyfrowej\]
    - zakres technologii i treści cyfrowych, do których polityka ma zastosowanie
    - standard techniczny, z którym muszą być zgodne technologie i treści cyfrowe objęte zakresem oraz – jeśli standard przewiduje takie możliwości - normy podwyższone, które organizacja chce \[będzie\] respektować konsekwencje niezgodności z przyjętym standardem
    - mechanizmy bieżących i okresowych pomiarów i ocen stanu zapewniania dostępności cyfrowej i realizacji celów polityki dostępności
    - wyłączenia i dopuszczalne odstępstwa oraz zasady zatwierdzania wyjątków
    - utworzenie zespołu zadaniowego \[komitetu, grupy roboczej\], którego zadaniem jest opracowywanie, proponowanie i zapewnianie warunków realizacji planów dotyczących dostępności cyfrowej
    - odpowiedzialność za planowanie i wdrażanie praktyk służących zapewnianiu dostępności, w tym programów i planów wieloletnich, rocznych i okresowych
    - uwzględnienie szkoleń oraz stałego podnoszenia wiedzy i kompetencji pracowników w zakresie dostępności cyfrowej
    - kluczowe role organizacyjne oraz ich odpowiedzialność (uprawnienia i obowiązki)
        - związane z zarządzaniem organizacją, koordynacją prac i nadzorem oraz
        - związane z wykonywaniem zadań wymagających stosowania norm dostępności
    - uwzględnienie wymogów i standardów dostępności w zakupach technologii i treści cyfrowych
    - mechanizmy wnioskowania o dostosowania, racjonalne usprawnienia i dostęp alternatywny
    - mechanizmy uzyskiwania opinii i wniosków dotyczących dostępności cyfrowej oraz ich rozstrzygania
    - włączanie i angażowanie osób z niepełnosprawnościami i ich organizacji w procesy zapewniania dostępności
    - zasady wspierania osób z niepełnosprawnościami w wykonywaniu zadań organizacji i korzystaniu z usług organizacji, w tym zasady obsługi
    - tryb przeglądów i aktualizacji polityki dostępności
    - plan \[harmonogram\] osiągania celów etapowych, w tym celów związanych z zapewnianiem dostępności wykorzystywanych technologii i zasobów cyfrowych
2. Polityka dostępności powinna być sformułowana w podobny sposób, w podobnym stylu i na podobnym poziomie, co inne polityki, które definiują podstawowe zasady działania organizacji.
3. Polityka dostępności powinna być opracowana przez zespół składający się z przedstawicieli kluczowych działów organizacji, w tym m.in. dział organizacyjny, prawny, kadry, finanse i inne oraz przedstawicieli osób z niepełnosprawnościami.
4. Polityka dostępności powinna obowiązywać w całej organizacji i być konsekwentnie i właściwie egzekwowana.
5. Polityka dostępności powinna być publikowana wraz z innymi dokumentami dotyczącymi polityk i stanowisk organizacji.

## Podstawa prawna

- Art. 5 ustawy o dostępności cyfrowej stron internetowych i aplikacji mobilnych podmiotów publicznych z dnia 4 kwietnia 2019 r. z późn. zmianami (Dz. U. 2019, poz. 848)
- Art. 4 pkt. 3 ustawy o zapewnianiu dostępności osobom ze szczególnymi potrzebami z dnia 19 lipca 2019 r. (Dz. U. 2019, poz. 1696)
- Art. 5 pkt. 2 ustawy o zapewnianiu dostępności osobom ze szczególnymi potrzebami z dnia 19 lipca 2019 r. (Dz. U. 2019, poz. 1696)
- Art. 100 ustawy z dnia 11 września 2019 r. Prawo zamówień publicznych z późn. zmianami (Dz. U. 2019 poz. 2019)
- Art. 106 ustawy z dnia 11 września 2019 r. Prawo zamówień publicznych z późn. zmianami (Dz. U. 2019 poz. 2019)

## Uzasadnienie

Chociaż przepisy prawa nie nakładają obowiązku opracowania własnej polityki dostępności jej przygotowanie i wdrożenie pomaga podmiotom publicznym skutecznie realizować dostępność cyfrową.

Opracowanie Polityki dostępności stanowi fundament wszelkich działań w tym obszarze – wyznacza kierunki, określa cele dla całej instytucji oraz umożliwia spójne i świadome wdrażanie dostępności.

Polityka dostępności powinna jasno wskazywać, że dostępność jest integralnym aspektem działań organizacji, a nie tylko dodatkiem. Włączenie jej do misji i wizji nadaje jej znaczenie strategiczne i podkreśla, że działania zapewniające dostępność wynikają z głębokiego przekonania o ich słuszności, użyteczności dla wszystkich, a nie wyłącznie z konieczności wypełniania obowiązków prawnych.

Przyjęcie polityki dostępności wzmacnia etyczny fundament organizacji oraz wspiera budowanie kultury włączenia i różnorodności. Dokument ten pełni także funkcję edukacyjną – zwiększa świadomość pracowników. Pomaga kształtować postawy, które przekładają się na realne działania – tworzenie usług, informacji i przestrzeni cyfrowej dostępnych dla wszystkich.

Polityka dostępności powinna też wskazywać standardy techniczne, sposoby monitorowania i oceny, zasady postępowania w przypadku niezgodności, udział osób z niepełnosprawnościami w podejmowaniu decyzji oraz wymagania dostępności w zamówieniach publicznych. Tak szeroki zakres zapisów zapewnia spójność działań i ułatwia ich egzekwowanie.

Inwestycje w dostępność należy traktować jako długofalowe rozwiązania technologiczne i organizacyjne, które zwiększają jakość usług, efektywność procesów oraz satysfakcję użytkowników. Włączenie w politykę osobistych doświadczeń pracowników i odbiorców usług podkreśla uniwersalny charakter dostępności – dotyczy ona bowiem każdego, bez względu na wiek, stan zdrowia czy sytuację życiową.

Polityka dostępności powinna mieć moc obowiązującą w całej organizacji, być uchwalana przez właściwy organ oraz publikowana wśród innych dokumentów strategicznych. Regularne przeglądy, aktualizacje i plan działań zapewniają jej aktualność oraz skuteczność, czyniąc z niej realne narzędzie wspierające rozwój kultury dostępności.

## Źródła, opracowania

1. Business Disability Forums, [Creating an IT accessibility policy](https://businessdisabilityforum.org.uk/resource/technology-toolkit/creating-it-a11y-policy/), dostęp: 14 lipca 2025
2. GSA, [IT Accessibility Policy Framework](https://www.section508.gov/manage/policy-framework/introduction/), dostęp: 14 lipca 2025
3. Queen’s Printer for Ontario, [A Comprehensive Guide for Developing Accessibility Policies and Accessibility Plans](https://dr6j45jk9xcmk.cloudfront.net/documents/4612/accessibility-policies-and-plans-final-2012-12.pdf), dostęp: 14 lipca 2025
4. WAI W3C, [Developing Organizational Policies on Web Accessibility](https://www.w3.org/WAI/planning/org-policies/), dostęp: 14 lipca 2025
5. WAI W3C, [Example of a Comprehensive Organizational Policy](https://www.w3.org/WAI/planning/org-policies/example/), dostęp: 14 lipca 2025
6. WAI W3C, [Planning and Managing Web Accessibility – Plan](https://www.w3.org/WAI/planning-and-managing/plan/), dostęp: 14 lipca 2025
7. WebAim, [The WebAIM Strategic Accessibility Framework](https://webaim.org/articles/strategicframework/), dostęp: 14 lipca 2025, tłumaczenie na język polski: [Ramy strategii dostępności WebAIM. Wskaźniki i kryteria sukcesu](https://lepszyweb.pl/blog2/ramy-strategii-dostepnosci-webaim)


## Historia wersji

| **Wersja** | **Autor** | **Data** | **Opis zmian** |
| --- | --- | --- | --- |
| 0.9 | Anna Czekalska  | 14.07.2025 | Utworzenie |
| RC  | Anna Czekalska  <br/>Stefan Wajda | 12.08.2025 | Projekt – kandydat do wydania |


