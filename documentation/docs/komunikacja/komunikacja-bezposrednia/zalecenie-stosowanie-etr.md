---
id: zalecenie-stosowanie-etr
title: Stosowanie tekstu łatwego do czytania i zrozumienia (ETR)
sidebar_position: 0
sidebar_label: Stosowanie ETR
keywords: [
        tekst łatwy do czytania,
		ETR,
]
labels: zalecenie
przedmiot-zalecenia: Ocena jakości ofert pod względem dostępności cyfrowej
opracowanie: Anna Dybiec
wspolpraca: Anna Bizub-Jechna
data_zgloszenia: 6 sierpnia 2025 r.
ostatnia_aktualizacja: 24 września 2025 r.
wersja_robocza: true
---

## Zalecenie

Organizacja stosuje teksty łatwe do czytania i zrozumienia (ETR), jako uzupełniającą formę komunikacji i przekazywania informacji.

## Rekomendacje

### Zakres stosowania ETR

Rekomenduje się, aby teksty ETR były dodawane do standardowych komunikatów, w szczególności do:

- podstawowych informacji o organizacji, jej strukturze i zakresie działania,
- opisu realizowanych usług lub zadań organizacji,
- informacji alarmowych, dotyczących życia i zdrowia,
- sposobu i zasad kontaktu z organizacją,
- najważniejszych uchwał, zarządzeń, procedur, regulaminów, uproszczonych streszczeń do dokumentów znacznych rozmiarów (m.in. strategii rozwoju, polityki regionalne, programy strategiczne itp.).

 

### Etapy wdrażania ETR

1. **Wyznaczenie jednostki/ pracownika odpowiedzialnego za wdrożenie** i koordynowanie działań związanych z wdrażaniem ETR (np. działu ds. dostępności, koordynatora dostępności, działu komunikacji, itp.).
2. **Zapewnienie nabycia lub podniesienia kompetencji** lub kwalifikacji w zakresie stosowania ETR jednostki/ pracownika odpowiedzialnego za wdrożenie i koordynowanie działań związanych z wdrażaniem ETR w organizacji.
3. **Wyposażenie jednostki/ pracownika** w „skrócony poradnik tworzenia tekstów w ETR”.
4. **Opracowanie wewnętrznej procedury tworzenia i publikowania tekstów w ETR** (m.in. kto i w jakim terminie zgłasza potrzebę przygotowania tekstów w ETR, jaki jest czas potrzebny na przygotowanie i testowanie poprawności treści w ETR, wskazanie katalogu testerów treści w ETR). Procedura może być częścią polityki dostępności cyfrowej organizacji/ podmiotu.
5. **Współpraca z przedstawicielami grup docelowych** – testowanie treści ETR z udziałem osób z niepełnosprawnością intelektualną lub innymi użytkownikami końcowymi, w celu weryfikacji zrozumiałości materiału.
6. **Stopniowe wdrażanie ETR** - rozpoczęcie od najważniejszych informacji i dokumentów, a następnie rozszerzanie zakresu na dalsze obszary w miarę możliwości organizacyjnych.
7. **Zapewnienie dostępności cyfrowej** – treści ETR publikowane online powinny być zgodne z wymaganiami ustawy o dostępności cyfrowej stron internetowych i aplikacji mobilnych podmiotów publicznych.

## Podstawa prawna

Art. 6 pkt 3 lit. c) Ustawy z dnia 19 lipca 2019 r. o zapewnianiu dostępności osobom ze szczególnymi potrzebami (Dz. U. z 2024 r. poz. 1411)


## Uzasadnienie

Wdrażanie tekstu łatwego do czytania i zrozumienia (ETR) jest odpowiedzią na potrzebę zapewnienia równego dostępu do informacji wszystkim osobom – niezależnie od ich poziomu sprawności poznawczej, edukacyjnej czy językowej. Podmioty publiczne i inne organizacje mają obowiązek podejmowania działań na rzecz dostępności informacyjno-komunikacyjnej. Wynika to m.in. z zasady projektowania inkluzywnego oraz Ustawy z dnia 19 lipca 2019 r. o zapewnianiu dostępności osobom ze szczególnymi potrzebami.

ETR (ang. _easy to read_) to standaryzowana forma prezentowania treści, której celem jest umożliwienie zrozumienia przekazu osobom mającym trudności z czytaniem, przetwarzaniem informacji lub posługiwaniem się językiem urzędowym. Do grup, które szczególnie korzystają z tekstów ETR, należą m.in. osoby z niepełnosprawnością intelektualną, osoby neuroatypowe, seniorzy, osoby z trudnościami w uczeniu się oraz cudzoziemcy uczący się języka polskiego. Brak zrozumienia treści, przepisów, formularzy czy informacji o usługach stanowi poważną barierę w dostępie do wsparcia i uczestnictwa społecznego na równi ze wszystkimi.

Publikowanie uproszczonych wersji najważniejszych treści w ETR:

- zwiększa samodzielność użytkowników,
- wspiera niezależne podejmowanie decyzji,
- poprawia przejrzystość działań instytucji,
- buduje zaufanie do organizacji jako otwartej i inkluzywnej.

Stosowanie ETR nie zastępuje standardowych treści – jest ich uzupełnieniem, zgodnym z ideą równoległej, wielokanałowej komunikacji dostosowanej do zróżnicowanych potrzeb odbiorców.

Wdrożenie tekstu łatwego do czytania i zrozumienia to krok w stronę nowoczesnej, odpowiedzialnej organizacji, która respektuje prawa wszystkich obywateli i działa na rzecz rzeczywistej dostępności – funkcjonalnej i komunikacyjnej, a nie tylko formalnej.  


## Źródła, opracowania

- [Jak przygotować dokumenty w prostym języku i tekście łatwym do czytania i zrozumienia - wytyczne](https://wsparcie.um.warszawa.pl/documents/67381/63310733/Jak+przygotowywa%C4%87+dokumenty+w+prostym+j%C4%99zyku+i+ETR+-+wytyczne.pdf)
- [Tekst łatwy do czytania i zrozumienia. Instrukcja](https://zpe.gov.pl/b/tekst-latwy-do-czytania-i-zrozumienia-instrukcja/P17Ib7LYC)
- [Poradnik dla autorów tekstów łatwych do czytania i rozumienia](https://cdn.innowacjespoleczne.pl/app/public/docs/innovations/14869/1.%20Poradnik%20dla%20autor%C3%B3w%20tekst%C3%B3w.pdf)
- [Komunikacja dla wszystkich](https://www.power.gov.pl/media/13597/informacja-dla-wszystkich.pdf)
- [Prosty język: jak tworzyć treści dostępne cyfrowo?](https://kompetencjecyfrowe.gov.pl/aktualnosci/wpis/prosty-jezyk-jak-tworzyc-tresci-dostepne-cyfrowo)
- [Easy-to-read information is easier to understand](https://www.inclusion-europe.eu/easy-to-read/)

## Historia wersji

| **Wersja** | **Autor** | **Data** | **Opis zmian** |
| --- | --- | --- | --- |
| RC | Anna Dybiec, Anna Bizub-Jechna | 6.08.2025 | Projekt – kandydat do wydania |

